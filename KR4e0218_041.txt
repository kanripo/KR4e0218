# -*- mode: mandoku-view; -*-
#+TITLE: 少室山房集
#+DATE: 2015-08-25 00:26:26.243184
#+PROPERTY: ID KR4e0218
#+PROPERTY: BASEEDITION WYG    
#+PROPERTY: JUAN 卷四十一
<pb:KR4e0218_WYG_041-1a>¶
欽定四庫全書¶
　少室山房集巻四十一¶
　　　　　　　　　　　　明　胡應麟　撰¶
　　五言律詩八十九首¶
　　　破山寺偶題¶
髙禪何處尋杖屨入祗林古寺無人到虚堂落葉深溪¶
光經雨滅瀑響過雲沈兀兀繩床客誰明定慧心¶
　　　送王文學還武昌時以陳從訓書至¶
<pb:KR4e0218_WYG_041-1b>¶
問姓曾驚座藏名類接輿到偕京口雁歸趂武昌魚竹¶
素千秋上芸編萬帙餘相逢不成醉天末意何如¶
　　　瀫溪别業二首¶
茅廬南郭外十畆帶横塘曳杖青山逺飛槎渌水長花¶
香浮雪壁竹影動雲房五岳游堪卧悠然號上皇¶
巻帙桓譚富篇章杜甫貧乾坤容傲骨海岳遂閒身坐¶
挾垂綸客行招荷鍤人一癡殊未厭久已絶貪嗔¶
　　　夀范茂才¶
<pb:KR4e0218_WYG_041-2a>¶
當年聞五范閥閲首吳中咫尺金閶下仍看玉樹藂青¶
鸞翔海日白鶴舞天風謾逐東方去氷桃萬核紅¶
　　　葉太孺人輓章六首¶
懿行標彤管芳聲動紫宸庭前驄馬客膝下豸袍人南¶
岳金璫返西華玉珮陳惟應萬家淚雨注婺州民¶
鸞章晨北極鳳管暮西池萬室悲慈訓三朝頌母儀修¶
齡逾大耋上夀接耆頤咫尺潘輿在傷心白日馳¶
劬勞初罷誦聖善舊徵歌母徳傳中壘仙踪赴大羅音¶
<pb:KR4e0218_WYG_041-2b>¶
容吳里隔涕淚越天多寂寂支機杳無由覔絳河¶
慘淡丸熊夕輝煌冠翟年寧知蒿里淚偏洒柏臺前素¶
翣含霜動丹旗抱月懸異時良史筆閫徳照重泉¶
令譽中閨擅恩綸上國來青鸞朝玉闕紫鳳集瑶臺落¶
日萱花逝飛霜蕙草摧朝看攜萼緑聨袂上蓬萊¶
何來三鳥使相逐絳臺傍夜月殘西島晨霜浸北堂叢¶
蘭芳獨逺寸草恨空長尚憶飛雲起停車望太行¶
　　　湖頭夕汎¶
<pb:KR4e0218_WYG_041-3a>¶
十里平湖色芳菲夾大堤山迴雲夢澤水出武陵溪渚¶
浄鳬鷖浴籬明鳥鵲棲沙塘何處泊隔港已聞雞¶
　　　送李太史使湘中¶
片帆春草外千里問衡陽劍履金閨色衣冠玉座香攀¶
雲遊岳麓冒雨宿髙唐蚤就湘娥賦鳴珂入建章¶
　　　宿嚴灘作¶
扁舟富春渚迴望瀫溪濆渌水晨生霧青山暮出雲荒¶
村猿嘯侣廢崦鹿成羣會著羊裘在毋令漢殿聞¶
<pb:KR4e0218_WYG_041-3b>¶
　　　望湖亭雨中作懐祝鳴皋¶
極目危欄外秋光亂夕舂雨聲千澗集雲氣兩湖重翠¶
壓仙壇竹青舒佛院松美人烟水畔何處采芙蓉¶
　　　一夢¶
一夢遥天末羇人萬里心關河秋氣早風雪夜來深擁¶
褐聞征雁褰裳見宿禽誰哉共尊酒燒燭自長吟¶
　　　送劉内翰使嶺西¶
拂曙下征軺鳴鞭出㶚橋方輿窮百粤土俗辯三苗樹¶
<pb:KR4e0218_WYG_041-4a>¶
色桄榔古花香荳蔲饒金門持㦸暇魂夢憶瓊瑶¶
　　　彭城雲龍山晚眺憩項王故臺并酹亞父冢有¶
　　　　懐題¶
返照長河急浮雲大澤空遥凭孤閣上俯眺萬家中地¶
廢悲王略天亡惜覇功荒墳猶亞父涕淚盡城東¶
　　　　送李鴻臚之白下¶
白面紫薇郎承恩出建章啼鵑催别騎舞燕逐征航日¶
抱金珂影星揺玉劍光秣陵佳勝地蚤晚賦長楊¶
<pb:KR4e0218_WYG_041-4b>¶
　　　送閔孝㢘之苕中二首¶
落日抱離旌蕭蕭白雁鳴夕陽孤劍别秋水一帆征粉¶
署寧親思彤扉謁帝情河東新草就珥筆上瑶京¶
野色飄行斾江光照客船長林楓葉路孤館菊花天狗¶
監文初達龍門賦已傳浮家何日事問汝霅溪烟¶
　　　九龍别業¶
何年遺别塢十畆亂雲邊五栁長垂碧雙松對草𤣥斷¶
崖撑閣逈飛瀑挂亭偏滿目忘機客花時數放船¶
<pb:KR4e0218_WYG_041-5a>¶
　　　問李惟寅病¶
已似休文瘦還耽叔夜吟夢迴芳草逺病起落花深雨¶
濘黄金甲風疎白玉琴蚤知朝謁懶藥餌稱閒心¶
　　　夀吳淑人¶
春色重簾外笙歌晝未闌屏開迴白鶴席上舞青鸞浥¶
露金芝秀凌雲玉樹寒氷桃漫留核方朔已偷殘¶
　　　吳山人持齋戲贈¶
笑汝清狂客持齋繡佛前周顒元䕶法何𦙍舊逃禪嶺¶
<pb:KR4e0218_WYG_041-5b>¶
砌須彌石池䟽阿耨泉翛然攜手去塵外息諸縁¶
　　　白雲世徳詩為林孝㢘賦¶
誰専巴穴富夙擅渭川封薛氏誇三鷟荀門羨八龍新¶
居蟠翠柏舊壠夾蒼松何限孫枝在林林玉樹茸¶
　　　題林孝㢘家慶圖¶
棠棣偕芳日椿萱並茂時金莖懸五葉玉樹綻雙枝海¶
鶴傳書近山鶯度曲遲今來上元宴麟脯擘含巵¶
　　　送陳季相還七閩¶
<pb:KR4e0218_WYG_041-6a>¶
乍得溪頭信俄欣海上逢雲山偕獨往湖海狎髙踪坐¶
嘯雙黄鵠歸騎兩赤龍相攜子騫侣十日幔亭峰¶
　　　寄真如上人¶
行乞過三市隨縁住五陵南徐先舍筏北地逺傳燈古¶
洞雲埋柏清池月挂藤門前多寶塔出定幾同登¶
　　　輓鄧太翁兼唁逺遊明府四首¶
此夕仙槎逝當年宦轍迴松猶彭澤撫木已豫章頽獻¶
賦名空藉修文業未摧祇應豐獄底劍色謝風雷¶
<pb:KR4e0218_WYG_041-6b>¶
東華新劍珮南楚舊弓裘世系蕃髙密鄉評重太丘經¶
猶傳馬隊勅已下螭頭藉藉承家譽相望在斗牛¶
政爾生芻隔将無宿草茸孤亭徐孺子大厦郭林宗素¶
旐霜華薄丹旌露色濃異時銘太史不受漢亭封¶
化鶴還丹嶂騎鯨上碧虚一竿遺蠡澤雙屐挂匡廬日¶
朗新題碣雲寒舊著書鹽車何足恨千里屬騊駼¶
　　　歙中謁徽國文公祠作¶
閩粤真人起髙標自不羣丁年窮百氏乙夜攬三墳力¶
<pb:KR4e0218_WYG_041-7a>¶
障鵞湖水神遊鹿洞雲至今靈爽在長對武夷君¶
　　　清源寺中戲效晚唐人五言近體二十首(有序/)¶
　　　　唐律元和後卑卑甚矣韓栁元白振代之才¶
　　　　弗能挽頽波而力遡之古而賈簿姚監輩實¶
　　　　始以清新奇僻闡别派于五言咸通以降厯¶
　　　　世相沿上自宋初下迨元末凡詩家者流律¶
　　　　有唐韻者率是物也舍是則又自為宋元本¶
　　　　調迺初盛中三唐自沈宋孟王韋栁外大都¶
<pb:KR4e0218_WYG_041-7b>¶
　　　　髙閣束之明𢎞正諸先輩出有事掃除即李¶
　　　　唐中葉剔去齒牙晚季奚有迺余絶長絜短¶
　　　　篤而論之氣骨雄髙聲調鴻碩當特屬之初¶
　　　　盛諸家至抒情難言鑄景難狀形神湧出誦¶
　　　　者躍如則晚唐獨造偏長亦間有足采者其¶
　　　　格姑舍旃弗論可也余弱冠談秇中原匠心¶
　　　　曩哲至于斯義久畜胸中嚴羽卿氏所謂作¶
　　　　法于凉懼繇隗始已亥北上卧痾清源禪寺¶
<pb:KR4e0218_WYG_041-8a>¶
　　　　放棄羣典偶目僧房中支枕數軸首尾漶滅皆¶
　　　　晚唐諸人詩因戲步其遺韻為五言律三十餘¶
　　　　章匪曰亡羊于多岐抑亦求馬于全體云爾¶
寺憶支公住林餘惠逺蹤浮杯來大壑振錫上孤峰逕¶
僻雲埋樹忩明雪照松踟蹰貪佛日歸趂暮天鐘¶
大地懸香刹中天築化城重簷飛岳色古壁撼河聲法¶
座琪花暗經壇貝葉明異時齋繡佛帝釋下瑶京¶
香積何年啟天風躡屩攀白雲平講座青靄覆禪關斷¶
<pb:KR4e0218_WYG_041-8b>¶
碣横髙隴疎鍾出亂山一僧頭白坐兀兀定林間¶
雲霞尋老衲塵土拂征衫鹿叩談經石猿啼説法嵓寒¶
雲封密篠凍雪墮危杉何限宗雷句穹碑百尺鑱¶
杖䇿平堤外輕風拂面柔寒山成獨往老衲話重遊怖¶
鴿蘿龕下飛螢竹逕流将因謝塵鞅丈室住牛頭¶
能仁元海嶠伏毒舊江濆隘地龍藏雨髙天鶴跨雲嵐¶
深秋徑失瀑逺夜堂聞寂寂盂蘭想先題發願文¶
户牖生虚白樓臺上鬱藍談經獅子吼䕶法象王叅檜¶
<pb:KR4e0218_WYG_041-9a>¶
老斜撑石松枯半壓潭何因挈天女絶頂卧茒菴¶
杖履初辭越菴堂半住吳臘深松樹老禪久桂叢疎五¶
岳雲髙下三峨雪有無異時騰劫海片笠授潛夫¶
蚤浄三生業真傳二祖衣蓮花叢佛座柏葉䕶禪扉石¶
為懸燈動泉因卓錫飛居然離捧喝黙會洞仙機¶
為叩西方刹因停北上槎金身懸寶樹玉髻湧瑶花夢¶
已清圓覺心将悟法華恒河歸去路雲霧繞三車¶
震旦聊乞食佛座湧金鼇骨瘦知吟苦眉長見臘髙香¶
<pb:KR4e0218_WYG_041-9b>¶
燈岩洞月杖錫海門濤近失瀟湘譜瑶琴廢不操¶
辭家來北岳結社向南屏夙擅降龍訣新傳相鶴經推¶
敲臨野燒飲啄閉山亭夜夜康王谷飛泉獨坐聴¶
香爐峰外路雲日晝凄凄飛瀑當樓滿寒山入座低潭¶
心龍女出塔杪雁王棲會逐曇摩履翩翩大磧西¶
一褐閉禪關孤雲盡日閑來從身毒國買斷沃洲山白¶
象鳴鑾去青獅䕶駕還中天彌勒閣未許善財攀¶
十里華嚴界重來雪未消鍾聲寒殿出塔影夜池揺桂¶
<pb:KR4e0218_WYG_041-10a>¶
樹縈堦發藤花拂座飄西來亂峰外有路入中條¶
浄樂傳尊者真如卧法王池幽菱芡熟殿古芰荷香一¶
鉢擎秋雨三衣挂夕陽塔中多寶佛夜吐白毫光¶
萬峰天竺杪丈室寄禪心野鶴經秋卧山猿徹夜吟稻¶
香雲碓逺花影石壇深一衲函髙座相傳自少林¶
為樓依北固舍宅望西江竹逺通金磬杉髙並石幢龍¶
歸雲壓棟蜃起月沈忩孰是髯居士前身合姓龎¶
雙林曾授記百丈近安禪洞古頻棲鶻峰髙欲墜鳶秋¶
<pb:KR4e0218_WYG_041-10b>¶
燈雲閣外晚磬雪房前乍夜維摩到天花遍佛筵¶
偶入清凉界同探大小乗北宗仍事秀南法已傳能苔¶
逺連深竹花疎墜古藤故山瓢笠夢極目海雲層¶
　　　廢寺十首(序意見前/)¶
寺敞千峰入橋危一逕通白牛遺漢像蒼䑕竄唐宫劫¶
火頽垣外隂燐壊竈中南朝四百八成住盡虚空¶
階基元晉代棟宇自梁年草閣螢潛住繩牀鹿借眠荒¶
碑沈亂石廢沼咽寒泉擬喚廬山衲開山種白蓮¶
<pb:KR4e0218_WYG_041-11a>¶
雙林遺古佛六代幾殘僧畫壁全封蘚香㕑半壓藤池¶
荒螢亂入塔壊蟻頻登一杖圭峰老猶談大小乗¶
浮蹤仍岳麓舊宅寄岷峨摩詰終年病文殊信宿過池¶
幽霜墜栗洞古雪封蘿一塔危崕上人傳舍利多¶
落落蒲團好遥遥竹杖來寺寒千嶂入門浄兩湖開古¶
砌風鳴葉隂廊露滴苔若為論去住千劫總浮埃¶
松風隨曳杖伏翼走危欄古寺何年廢空門盡日寒流¶
泉交井竈墜雪擁林巒欲叩西來意寥寥竺法蘭¶
<pb:KR4e0218_WYG_041-11b>¶
翛然天姥外斷絶世人知老檜穿崖長寒松抱石敧鉢¶
殘呼䑕共牀朽倩龜支一衲都忘老雲房自在披¶
疊嶺飛丹鷲殘碑記赤烏山風寒梵逺水月夜禪孤瀑¶
洒林長潤岩傾樹半枯閒階蔓蒼蘚恍惚舊金鋪¶
禪堂餘結搆破衲挂林樊宿霧沈荒井秋河沒斷垣杉¶
深時墜鶻果熟乍聞猿寂寂拈花手應悲末法繁¶
寂寞空王座蕭森佛子廬蛛絲縈石屋虎迹印山廚火¶
滅天然後燈殘慧可餘悠然念塵世昬黑重踟蹰¶
<pb:KR4e0218_WYG_041-12a>¶
　　　夀程隠君¶
瑞日華筵啓明霞彩袖陳𤣥關懸大藥漆圃現靈椿嶂¶
挹三天子峰攜五丈人(白岳有五老/峰君家其麓)朝來海籌屋紫氣¶
正嶙峋¶
　　　寄包稚升二首¶
政績飛三殿風流擅六朝歌喉桃葉細舞態柘枝嬌㕔¶
事淮山月鄉書越海潮玉皇香案近八翼夢雲霄¶
何由滄水使縮地對仙曹綵悞江淹筆綈慙范叔袍髙¶
<pb:KR4e0218_WYG_041-12b>¶
牙瀕海戍巨艦夾河濤不分清江月盈盈入夢勞¶
　　　題鄔生逍遥游巻¶
久客金臺雨渾忘鐵甕潮人從嗤汗漫帝許號逍遥五¶
岳環孤枕三天挂一瓢秋風大鵬背穏坐上扶揺¶
　　　送王令自錢塘博士遷富春¶
祖帳西泠畔驪歌薄暮聞一氊猶挂雪雙舄已乗雲官¶
舍新栽秫黌池舊薦芹知君政成後絃頌繞江濆¶
　　　是夕周元父攜琴命所懽竇姬為猗蘭之曲索¶
<pb:KR4e0218_WYG_041-13a>¶
　　　　余贈詩再賦得街字¶
中秋先此夕露色滿天街桂折黄金蕋蘭垂碧玉釵髙¶
山懸廣座飛瀑繞空階會挈平原侣經旬臥竹齋¶
　　　寄贈㢘訪梅公(時方校/賔興士)¶
風裁百僚長繡斧曳朱衣姓氏書長樂光芒徹太微樓¶
臺三竺繞鹵簿六橋飛燁燁黄金下花驄近帝畿¶
矯矯羣龍集掄才作賦塲樓船移采石斧鉞駐錢塘宦¶
業三臺重鄉書一水長蚤知門下彦騰踏半飛黄¶
<pb:KR4e0218_WYG_041-13b>¶
　　　友人分惠秋海棠一本爛漫檻中自綴小詞命¶
　　　　雙鬟霓裳歌以送酒醉中賦贈並命玉素和¶
　　　　之¶
小徑移紅藥閑亭閉緑蘿神飛天姥夢興逐雪兒歌冶¶
色矜眉黛流光惜鬢皤不須賡子夜風露帝城多¶
　　　秋夜過沈純父同王文學汪山人聯句¶
己占青山色仍逢白社人(沈/)仙槎分雨露祖帳出風塵¶
(王/)夢繞三江樹心飛八月蓴(汪/)碧宵誇鸑鷟黄閣笑麒¶
<pb:KR4e0218_WYG_041-14a>¶
麟好去嚴陵畔星河拂釣緡¶
　　　贈陳鍊師二首¶
廿載雲臺觀憑虚謁上皇彌明孤髻短𢎞景一瞳方劃¶
地蛟涎浄摩天鶴羽翔秋來九華枕遊厯遍扶桑¶
羨汝𤣥都客神情半泬㵳黄粱炊處熟紫氣望來飄玉¶
檢移新秩金&KR1242;問早朝西池桃萬樹幾夜躡神飈¶
　　　友琴冊為陸太學題并呈思清孝㢘(乃翁嘗任/單父宰)¶
名香蘿薜下一室素琴懸四壁青山响千秋白雪傳廣¶
<pb:KR4e0218_WYG_041-14b>¶
陵新按譜單父舊鳴絃欲起鍾期聴乾坤對惘然¶
　　　題祝無殊小像¶
一壑堪誰置三毛頰畔長豪吟卑下里狂興劇髙陽緑¶
水芙蓉社青山薜茘裳𤣥亭吾罷草媿爾及門牆¶
　　　喻邦相束裝入計中途忽有遷杭之命寄懐二¶
　　　　首¶
舄已飛王令刀俄佩吕䖍移官滄海上候吏大江前栁¶
葉千家笛桃花十里船湖山真勝絶獨少伯牙絃¶
<pb:KR4e0218_WYG_041-15a>¶
豈謂雙龍劍翻成獨鶴操樓臺三竺近省署萬松髙海¶
色飄行蓋湖光落畫舠不堪靈隠月飛夢對持毫¶
　　　魚竹軒為玉叔大叅賦¶
别墅擅林塘開從顧辟疆龍鱗金照日鳳尾玉凌霜翠¶
袖寒猶倚宫袍墮欲翔誰同濠上客散髮臥篔簹¶
　　　憶王山人¶
沈瘦吾偏甚王癡奈汝何萬峰林屋杖孤月洞庭蓑鹿¶
豕親狂態魚龍避醉歌一丘他日遂白眼對雲蘿¶
<pb:KR4e0218_WYG_041-15b>¶
　　　楊思悅邀集涵碧亭遇雨作¶
良辰饒勝集箕踞百花潭逸調飛金縷新詞度玉簪雷¶
聲髙棟入電影曲臺含河朔元吾黨寧辭十日淹¶
　　　湖上汎舟憩俞祠同趙生汝元聴歌作¶
蕩漾青絲笮淹留白接䍦人歌朝雨後客醉暮雲時隔¶
竹觴頻送穿花席屢移他年懐李白應賦習家池¶
　　　送方伯徐公入梁¶
夾岸桃花水春江照畫船雙旌辭嶺日六傳入梁年草¶
<pb:KR4e0218_WYG_041-16a>¶
色申侯里棠隂召伯田勿云河内借劍履上甘泉¶
　　　攜郭生汝沖憩山寺偶題¶
信步空王宅譚心佛子筵靈花紛寶地忍草覆金田刹¶
影禪關外鍾聲梵閣前一僧頭盡白趺坐不知年¶
　　　閏九月九日集趙汝元¶
髙齋猶菊色名勝競過從月屆三秋閏天令九日重雲¶
林眠獨鶴星斗墮雙龍悵望桓車騎遥聴逺寺鐘¶
　　　送鄔生還京口¶
<pb:KR4e0218_WYG_041-16b>¶
何縁京口客偶逐片雲來五岳邀遊興三都競賦才新¶
裝淳化帖故里妙髙臺笑殺茅平仲從軍樂未迴¶
　　　夀漁塘余翁七秩¶
林塘稱大隠漁釣舊生涯亭下三珠樹簷前五色𤓰金¶
樽流紫氣綺席送青霞日暮斑斕袖翩翩舞百花¶
　¶
　¶
　少室山房集巻四十一¶
