# -*- mode: mandoku-view; -*-
#+TITLE: 少室山房集
#+DATE: 2015-08-25 00:26:26.438247
#+PROPERTY: ID KR4e0218
#+PROPERTY: BASEEDITION WYG    
#+PROPERTY: JUAN 卷五十二
<pb:KR4e0218_WYG_052-1a>¶
欽定四庫全書¶
　少室山房集巻五十二¶
　　　　　　　　　　　　明　胡應麟　撰¶
　　七言律詩八十三首¶
　　　郭方伯以三詩見贈賦此奉答¶
新詩題贈遍瓊瑶握手龍門路未遥姓字三朝傳岳牧¶
風流一壑伴漁樵芒鞋石室雲隨杖桂楫金沙月滿橋¶
極目錢塘秋漸爽一尊同賦大江潮¶
<pb:KR4e0218_WYG_052-1b>¶
　　　秋日張使君招飲湖上作¶
綠楊紅蓼半斜曛錦纜牙旗蕩瀫紋水面樓臺千刹繞¶
波心城郭萬家分洞當靈隱偏藏雪峰到飛來盡入雲¶
無限畵船秋色裡歸途風雨濕羅裙¶
　　　送屠長卿北上¶
十日爐頭問酒頻春明廻首各風塵朝攜一鶴還青浦¶
夜扣雙龍入紫宸霞色薊門供傲吏雲花天姥臥閒人¶
中朝手定明堂禮莫忘襄陽賦有神¶
<pb:KR4e0218_WYG_052-2a>¶
　　　中丞蕭公自闗中來越喜而有作¶
玉詔輝煌下彩鸞朱旗遥捲出長安天南再擁中丞節¶
渭北初辭大將壇别墅談棋千障肅胡床吹笛萬峰寒¶
西來小隊能多暇山色湖光次第㸔¶
　　　顧觀察維舟瀫水招同王承父燕集迨暮廼别¶
江天攜手一尊同錦䌫牙旗夕照中十日平原今再見¶
千秋河朔定誰雄渾疑白社開薇省共向青山覓桂叢¶
寂寞黄金臺上事西風吹墮北來鴻¶
<pb:KR4e0218_WYG_052-2b>¶
　　　送唐刺史之洛中¶
分符新命下明光坐擁单車赴洛陽六載風期懸夢寐¶
一時聲價動循良先春苑雪飄行蓋薄暮嵩雲到訟堂¶
絶頂三花尋少室何人相對話胡郎¶
　　　送吴文仲入都¶
片語溪頭問鶡冠驪駒催發向長安金華洞壑神仙吏¶
玉殿星辰侍從官東漢循良傳賜履西曺詞賦接登壇¶
嘉隆數子盟仍在肻放陽春属和難¶
<pb:KR4e0218_WYG_052-3a>¶
　　　司馬汪公伯玉拉余過海上訪兩王先生適司¶
　　　　馬張公肖父同日至留集弇園者三宿澹圃¶
　　　　者再實一時之盛事因成七言四律紀之¶
名園樓閣麗丹霄握手千秋意氣饒日月雙懸婁水近¶
星辰羣下越臺遥探書題柱俱司馬飛舄吹笙並子喬¶
獨有侯芭長寂寞𤣥亭相對髮蕭蕭(張公蜀人汪公適/由越至王喬一緱)¶
(嶺周人一/葉縣漢人)¶
秋光何處一尊同十畆平泉眺望中鶴駕並留孤島上¶
<pb:KR4e0218_WYG_052-3b>¶
龍泉重合大江東星懸析木三垣紫日擁扶桑萬界紅¶
矯首乾坤才欲盡那知人在闔閭宮¶
飛僊環珮入蓬萊木落霜清萬象開宇宙文章傳四子¶
東南名勝属三才(曺子念汪仲/淹仲嘉同集)丹成鸞鶴中天下樂奏¶
魚龍大海來七十二峰雲霧裡憑將竒句勒崔嵬¶
屈指詞塲大業新輶軒離合並傷神重逢洛下含杯客¶
半是華陽授簡人一代風期留管鮑百年金石聚雷陳¶
相㸔忍賦河梁曲荏苒垂虹挂月輪¶
<pb:KR4e0218_WYG_052-4a>¶
　　　贈王瞻美¶
玉樹王家並寡儔翩翩羣從見風流烏衣不愛諸郎坐¶
白帢偏從二美遊婁水秫香晴荷鍤石湖花暖夜維舟¶
恠來雙燕頻相認玳瑁堂深貯莫愁¶
　　　王宗伯督學招同張汪二司馬王長公次公洪¶
　　　　山人汪太學同集園亭賦¶
十載𤣥亭夢寐過登龍此日並羊何闗前紫氣飄槐棘¶
海内蒼生問蓼莪一代文章諸老盡三朝禮樂二難多¶
<pb:KR4e0218_WYG_052-4b>¶
亦知元禮門風在摠為名流到綠蘿¶
　　　重九舟中懷汪司馬¶
何人同賦仲宣樓爛漫黄花引客愁一片秋光隨越舫¶
萬家寒色到吳鉤波濤震澤神龍過日月天都彩鳯遊¶
依舊六橋荷芰滿不堪明夜大堤頭¶
　　　送徐觀察之嶺北¶
繡斧朝持出漢宫提兵遥赴粤臺東三江雨色雙帆静¶
五嶺霜華一劒雄虎帳分霄延上客貂裘移日候元戎¶
<pb:KR4e0218_WYG_052-5a>¶
胡床不淺登樓興萬里遥瞻碣石鴻¶
　　　陳觀察過草堂余適遊金華山中不值¶
西風遥駐越江船竹逕深慚問草𤣥星斗乍㸔題鳯日¶
雲霞長䕶牧羊天秋明斧鉞羣山外夢隔旌旗一水前¶
莫詫雁南風景絶平津開閣候登仙¶
　　　送徐方伯之江右¶
飛動襜帷出帝京漢庭才子舊知名驚風蠡澤揚帆下¶
落日匡廬攬轡行鐡柱蛟涎秋盡洗石函龍氣夜雙明¶
<pb:KR4e0218_WYG_052-5b>¶
為知到日滕王宴四座爭攜彩筆迎¶
　　　閩中謝文度以詩及新集見貽賦答¶
一函飛雪下江魚慚愧同聲驟起予松菊滿栽彭澤徑¶
蓬蒿深葺杜陵居乾坤萬事懸車外日月雙峰伏枕餘¶
不逺龍門堪汝過幔亭雲色定何如¶
　　　題徐大㕘瞻雲堂¶
負郭新㸔一逕成金華山半入簷楹喬松不斷瞻雲色¶
寸草長懸愛日情檻外翔烏餘涕泪樓前馴鵲動悲鳴¶
<pb:KR4e0218_WYG_052-6a>¶
莫言遺恨終天抱屈指徵書下帝城¶
　　　顧觀察益卿過訪¶
衡宇飛花暮不扄傳呼車馬到林坰何來海岳稱同調¶
是處乾坤問獨醒一水近拖揚子白千山遥墜夜郎青¶
莫言寂寞揚雄臥旌節分明駐草亭¶
　　　題凌使君别業(别業吴山之上/用使君韻作)¶
五畆青山自結廬欄干十二坐幽虛烟蘿地近揚雄宅¶
水竹天成杜甫居海色千家潮落後湖光萬頃月明初¶
<pb:KR4e0218_WYG_052-6b>¶
飛花遶徑誰相過一巻黄庭石上書¶
　　　送徐大㕘入都¶
飛旌長夏問京華紫氣蒼茫越水涯南國芝蘭初映日¶
西秦桃李並成霞三朝吏績推前輩一代儒宗見大家¶
翹首秋風天闕近夜㸔牛斗落仙槎(先是公山房産/芝草数十本)¶
　　　嶺右張使君闢園城中臺榭池沼皆桂林勝絶¶
　　　　處予聞竊嚮徃焉賦得六題¶
露曖長空片月流䦨干十二倚丹丘千山霽色飄銀殿¶
<pb:KR4e0218_WYG_052-7a>¶
萬頃寒光抱玉樓曳杖迥疑天柱過吹笙長憶廣陵遊¶
當年莫奏開元曲燦爛星河落翠裘¶
　　　　右清虛閣¶
曲曲雕䦨面面霞何如蓬島問仙家客來精舍談雙樹¶
人倚名園坐百花翠合暮雲流藻井紅分朝日上簷牙¶
啼鶯滿徑壺觴在長伴羊裘閲歳華¶
　　　　右叢芳舘¶
叠嶺高盤挂夕霏雲光霧色亂侵衣雙鸞夾漢青疑墜¶
<pb:KR4e0218_WYG_052-7b>¶
萬鷲摩空翠欲飛北望星辰懸帝座西來水石䕶禪扉¶
他時倘共商山客日荷長鑱賦采薇¶
　　　　右鳯台嶺¶
噴玉千尋望轉竒平開十畆漾漣漪閒花弄色全依砌¶
古木叢隂半入池雲合四山龍起夜露濃三徑鶴來時¶
吹笙自是神仙客蹔逐雙鳬到鳯墀¶
　　　　右來鶴池¶
淥水微茫漲碧空佳期誰向大堤同氷輪兩㟁飛明月¶
<pb:KR4e0218_WYG_052-8a>¶
玉柱三天駕彩虹殿閣半浮朱舫外笙簫時出畫䦨東¶
宜人最是新秋色十里芙渠一夜風¶
　　　　右霽虹橋¶
突兀羣峰倚碧臺如登方丈入蓬萊天垂象緯三辰列¶
日射雲霞五岳迴幾夜漢槎孤泛到何年秦䇿並驅來¶
從知帝夢思良弼莫訝商岩産異才(用傳說/列星事)¶
　　　　右三台石¶
　　　送顧觀察之薊中二首¶
<pb:KR4e0218_WYG_052-8b>¶
白羽初停越水湄彤庭北顧璽書馳清霜八郡飛長㦸¶
積雪三邊照大旗異代勲名麟閣並生平骨相虎頭竒¶
新蒭滿甕蒲萄熟誰共襄陽醉接䍦¶
銅柱威名播粤都樓船勲業遍江湖行邊首定周王策¶
出塞新分漢使符倚劒蒼龍鳴涿鹿揚鞭白馬照飛狐¶
從知幕下多詞客彩筆班生定有無¶
　　　寄歐楨伯水部(時鄉人以楨/伯秣陵書至)¶
明時大隱謫仙來紫氣千門建業開幾夜獨吟鳷鵲觀¶
<pb:KR4e0218_WYG_052-9a>¶
何人同上鳯凰臺楊花拂雪壚頭臥桃葉乘潮渡口來¶
莫問羅浮峰四百一官原合近蓬萊¶
　　　方伯滕公起任嶺南喜而有作¶
十載蒼生望未平雙旌遥赴越王城朱明洞啓霞光待¶
大庾山將雪色迎四岳輶軒聊海甸三台劒履漸承明¶
新題滿勒飛雲上銅柱誰誇漢將名¶
　　　寄易使君¶
獨把芙蓉越水湄青衿長憶問竒時虛疑剡曲帆來近¶
<pb:KR4e0218_WYG_052-9b>¶
轉愧延平劒合遲指顧風雲隨八翼踟蹰歳月上雙睂¶
青山萬叠黄堂外柱笏誰同望武夷¶
　　　聞王長公元美再起南都司寇走筆奉寄(時有/傳長)¶
　　　　(公已/出者)¶
争傳霞珮出蓬萊紫氣闗前鬰未開金液好探龍虎地¶
玉笙聊試鳯凰臺先秋列叟乘風去後夜王郎挂雪迴¶
林屋洞門元咫尺不妨瓢笠蹔徘徊¶
　　　憶燕中元夜與朱十六童三安二縱遊長安陌¶
<pb:KR4e0218_WYG_052-10a>¶
　　　　上今倐十載矣山舘寂寥再逢兹夕感舊賦¶
　　　　此¶
鳯輦鰲山出上京長安宫闕暮雲平千枝火樹宜春苑¶
萬炬金蓮不夜城艶舞嬌歌游客醉靚粧華餙麗人行¶
江樓此夕頻搔首飽㸔梅花上月明¶
　　　歐楨伯南歸過訪賦贈¶
四十年操秇苑盟秋風遥起挂冠情羅浮絶頂披雲上¶
庾嶺歸途踏雪行海岱名流誰並數嘉隆詞客半同聲¶
<pb:KR4e0218_WYG_052-10b>¶
朱明洞口攜尊日首探梅花寄越城¶
　　　贈郭隱君為思清孝廉作¶
大隱華陽不避喧謝家庭砌盡芝蘭西池鸞鶴扶雙壽¶
東壁麒麟抱二難紫綬定加萊子服青藜長伴竹皮冠¶
八千歳月靈椿在一誦逍遥興未䦨¶
　　　送朱孺子還豫章兼寄宗良孔暘嵬父佳父四¶
　　　　王孫¶
蘭陵新緑乍吹醅指㸃銀缾為客開雙劒夜持南斗出¶
<pb:KR4e0218_WYG_052-11a>¶
一帆朝溯大江迴鵷雛五色凌霄翅龍種千金歴塊才¶
羣從兎園應汝候彩毫齊拂豫章臺¶
　　　江右來相如過訪同唐惟良夜集分冬字韻¶
嚴陵長日候孤笻底事芒鞋雪後逢結夏西湖眠菡萏¶
髙秋南浦落芙蓉人如司馬名堪借客比梁鴻姓易重¶
把臂舊游肝膽在接䍦那不醉雙龍¶
　　　敬美使君再起督閩中學聞將于歳杪蹔出寄¶
　　　　訊¶
<pb:KR4e0218_WYG_052-11b>¶
重飛天詔出彤墀特許㸔山出武夷雙舄恍疑雲際現¶
片帆剛待雪中移七臺高步穿林逺九曲長吟破浪遲¶
珍重紫陽遺墨在好將椽筆鬪淋漓¶
　　　張使君招飲舟中作¶
五馬喧傳瀫水傍含杯猶記舊高陽自呼南郭幽人至¶
相對西臺御史狂地挾雙流縈畫舸天垂千障落胡床¶
接䍦顛倒休辭醉同是當年白面郎¶
　　　題少𤣥宗矦冊¶
<pb:KR4e0218_WYG_052-12a>¶
玉檢金泥出太常桐圭花蕚逺相望西園車蓋邀明月¶
南浦樓船泛夕陽兎苑登臺無俗客龍沙開閣有賢王¶
張筵可解呼王勃為聼鳴鑾入豫章¶
　　　孔暘得王中丞所貽西僧自焚灰像因立精舍¶
　　　　奉之乞余作詩先是惟敬永叔諸君咸有題¶
　　　　咏遂繼七言一律¶
精廬何自布金銀白足西飛事已陳鹿苑乍施焚後像¶
龍池重現刼前身空門色相元無住净土莊嚴合有神¶
<pb:KR4e0218_WYG_052-12b>¶
欲起丹霞㸔舍利摩尼長照大江濵¶
　　　送喻邦相吳文仲試士省下¶
畫舸齊飛瀫水頭潮聲八月下杭州懸心兩地桃花色¶
縱目三天桂樹秋日上朱衣晴鎖院虹飄彩筆暮登樓¶
無勞石匣占雙劒並識龍光在斗牛¶
　　　將過婁江奉訪王長公先柬二首¶
西風船下越江湄恍入三天問路岐雲滿大羅朝宴日¶
雪飛中岳夜來時千秋一鉢勞先贈萬里孤笻愧後期¶
<pb:KR4e0218_WYG_052-13a>¶
笑殺盧敖遊汗漫丹臺咫尺是蓬池(公與余相聞問十/載餘數訂期奉訪)¶
(以病不果今秋北/上實以踐此盟云)¶
片刺飛揚國士情登龍迢逓闔閭城一身海岱依元禮¶
雙眼雲霄属正平下里乍堪酬郢曲中原能許問齊盟¶
莫言把臂詞塲晩躡蹻天門象緯迎¶
　　　初至曇陽觀訪長公作二首¶
龍篆熒煌列太清鳯簫時落步虛聲千靈劒佩朝拘翼¶
七聖輜軿候廣成王母宴時香霧合上元歸處片霞明¶
<pb:KR4e0218_WYG_052-13b>¶
騎羊莫問闗前客石室初平是姓名¶
絳宇瓊樓壓巨鰲扶桑晴翠落飛濤攀雲頓覺蓬壺近¶
望日猶驚泰岱高面貌諸天曽省識風神八極共遊遨¶
含毫小畢千年事長侍方平醉玉桃¶
　　　次公於曇陽觀傍新搆澹圃落成適余過訪留¶
　　　　宿其中敬賦¶
青牛西去定誰從賦就歸來學老農醉白堂成初養鶴¶
草𤣥亭啓一登龍機雲洛下堪同住梁孟臯橋欲借傭¶
<pb:KR4e0218_WYG_052-14a>¶
深夜曲䦨池上月萬峰林屋浸芙蓉¶
　　　又題澹圃一首¶
築宫猶自傍曇陽空觀惟應侍法王揚子門庭長寂寞¶
文殊臺殿盡清凉鳴鐘震旦紛華過就枕邯郸障業忘¶
不見西方真樂地玉蓮琪樹遍金堂¶
　　　小飲曇陽觀中呈兩王先生作¶
十年書札滿林臯先後青雲識彩毫海内文章司馬擅¶
洛中才望士龍豪一珠投處開塵榻雙璧聨時坐縕袍¶
<pb:KR4e0218_WYG_052-14b>¶
餘興正狂那得盡雪花從漲剡溪濤¶
　　　次公攜酒招遊弇園山池登縹緲樓二首¶
縹緲飛樓逼漢開河山四望轉崔嵬石驅瀛海千峰立¶
池劃昆明萬島迴曳杖星辰干帝座吹笙雲霧遶仙臺¶
莫言緱嶺堪忘世指㸃遥天鶴馭來¶
層臺飛觀曲相連彷彿丹梯象外懸半壁霞生林屋底¶
八窓雲起洞庭前黿鼉㟁坼藏山夜烏鵲橋成叠石年¶
醉望玉楼天尺五帝閽誰召筆如椽¶
<pb:KR4e0218_WYG_052-15a>¶
　　　再别元美長公¶
乍喜平原十日留征塵俄動鷫鸘裘南宗敢謂傳衣去¶
北塞翻同躡蹻遊婁水三天雲霧擁華陽萬里雪風愁¶
春花定約漁舟入相伴秦源到白頭¶
　　　寄王次公敬美時方辭督學越中之命¶
飛詔東來髩未皤白雲深護洞庭蓑乍堪霞珮遊高闕¶
肻戴星冠出大羅紫氣昔縁闗尹住蒼生今奈謝公何¶
惟應二仲心偏契早訂風期在薜蘿¶
<pb:KR4e0218_WYG_052-15b>¶
　　　過檇李懷沈純父¶
從軍何處覓封侯落盡梅花倚蒯緱五嶺雪深楊僕戍¶
三苗雲合尉佗樓登壇大業窮猶擅伏闕雄心晩定酬¶
一事為君差快意緑衣無恙住儋州¶
　　　登甘露臺望金焦作¶
叠嶺嵯峨到碧天攜壺秋色暮雲前樓高北固三千丈¶
殿鎻南朝八百年雁鶩驚飛吴苑笛魚龍亂語蜀江船¶
乗風恍憶銀河去拾取金焦石二拳¶
<pb:KR4e0218_WYG_052-16a>¶
　　　鳯凰臺懷李白題¶
百尺危梯上紫烟層臺十二鳯遊年天浮楚蜀千檣下¶
地夾淮滁萬井懸睥睨白雲高闕底䦨干紅日大江前¶
謾誇黄鶴樓中句今古長庚合並傳¶
　　　訪李惟寅話舊作¶
一賦河梁事事慵秣陵闕下見扶笻觀心競作逢時態¶
把臂頻㸔别後客萬㦸天都環虎豹孤航水國釣魚龍¶
亦知不是封侯骨蹔學河汾謁九重¶
<pb:KR4e0218_WYG_052-16b>¶
　　　同張幼于潘象安集李臨淮即席作二首¶
斗酒平原話各天深杯猶似夢中傳青油獨坐元戎幕¶
皁帽羣趋上客筵五夜歌聲桃葉底十年容髩菊花前¶
抽毫忍和飛龍曲月瞑長干是去船¶
六載華陽賦别離臨淮此日見旌旗悲凉白髮談兵夜¶
宛轉紅顔任俠時萬户侯真誇燕頷九天人欲問蛾睂¶
桃花爛醉春明畔一騎旋飛到習池(惟寅已見二毛/余亦安仁之歳)¶
　　　獨遊燕子磯作¶
<pb:KR4e0218_WYG_052-17a>¶
曲檻危欄霧色開慿陵飛閣駕蓬萊江山上下千門入¶
吴楚東南萬舳來吹浪黿鼉銜日起擘雲龍蜃挂天迴¶
凭高莫問前朝事巷口烏衣半綠苔¶
　　　奉贈大司馬潘公¶
瓠子功成帝眷馳老臣銜命出彤墀千門月静留都鑰¶
萬竈霜清白下旗賔客南樓頻擁嘯生徒東閣盡裁詩¶
極知吐握姬公念躑躅河梁問路岐(時公屢致意惟寅/欲余一見余北上)¶
(期廹甚遂/不及奉謁)¶
<pb:KR4e0218_WYG_052-17b>¶
　　　題留餘堂為潘大司馬¶
朝日堂開霅水濵昆山入坐照嶙峋騎曺官顯非先世¶
駟馬賔多属後人綠野雲蘿長護色平泉花木盡含春¶
謾將七葉誇門第百代勲庸属老臣¶
　　　壽陳茂才¶
一經垂老意何如聞道元龍氣未除鹽鐡幾裁文學論¶
金銀遥問武夷居七臺紫霧飄藜杖九曲青霞候草廬¶
莫謂漢庭方貴少蒲輪旦夕有徵車¶
<pb:KR4e0218_WYG_052-18a>¶
　　　真州逢李季宣¶
短棹東來不厭遊吹簫彈鋏下揚州風塵作客誰青眼¶
海岱論交尚黒頭薊野長虹千驛路秦淮明月萬家樓¶
相逢合在華陽邸大有荆高佐酒籌¶
　　　泊廣陵懷顧益卿¶
秋風騎鶴向天涯路入揚州興轉遐有客登樓懷玉樹¶
何人開觀出瓊花壇前横槊三千幟橋上吹簫十萬家¶
笑殺紫薇今夜醉布帆無賴宿蒹葭¶
<pb:KR4e0218_WYG_052-18b>¶
　　　聞沈純父將還有寄¶
南過銅柱絶風塵北望金門戀隱淪荳蔲花前千里客¶
桄榔樹底十年人驂鸞雪擁名山色驅鱷雲開大海春¶
聞道天雞來旦暮可令宣室遲孤臣¶
　　　寳應碧霞宫宏麗甲天下其後玉皇閣高寒特¶
　　　　立環以大河東望淮海莽蒼無際余維舟其¶
　　　　下登臨竟日恍然馭風遺世之想為賦二首¶
積翠中天勢欲翔分明臺殿到扶桑雲霞上下飛丹壁¶
<pb:KR4e0218_WYG_052-19a>¶
日月東西抱畫梁座裡黄河千舶聚毫端滄海一盃長¶
祗今誰識宣城句搔首騎龍入大荒¶
斗畔危梯百尺懸岧嶢飛觀矗層煙長淮蜃起朱闌外¶
大澤龍吟碧檻前抱瑟湘靈時自舞吹簫秦女欲誰憐¶
却思香案曽為吏白晝蓬萊絶頂眠¶
　　　明上人居少林三十餘年以遊方淮上説法于¶
　　　　通𤣥禅寺余從大衆諦聽異焉造室𤣥談遂¶
　　　　至丙夜詰旦留詩為别且訂後期¶
<pb:KR4e0218_WYG_052-19b>¶
泠然飛錫下西方乆住名山侍法王持呪毒龍歸藻椀¶
談經馴象過繩牀諸天日月千花供大地山河一葦航¶
我亦宿生稱大士相隨七佛赴禪堂(傳大士/金華人)¶
崔嵬臺殿入清凉月色天香對坐忘洗鉢師能容姓字¶
留衣吾欲廢文章纔叅雪竇人天近共指雲門客路長¶
計日靈山攜杖去白牛車畔問慈航¶
　　　沛上懷古寄喻邦相¶
酹酒遙當百戰塵彭城山色大河濵攀龍北極非無客¶
<pb:KR4e0218_WYG_052-20a>¶
逐鹿中原定幾人雪浪吕梁飛一舸日華芒碭駐雙輪¶
登臺苦憶神仙吏擊筑歌風望紫宸¶
　　　次夏鎮謁朱公新祠¶
&KR1005;嵲宫牆跨海隅嵬峨廟貌鎻清虛天開雄鎮猶名夏¶
地擁長堤並接徐疏鑿歲深頻想像平城功就幾踟蹰¶
丹青旦暮思良弼倘為蒲輪到玉除¶
　　　寄黎惟敬¶
辭官不聽上陽鐘結社遥當四百峰仙子衣裳餘白鶴¶
<pb:KR4e0218_WYG_052-20b>¶
詞人環珮隔蒼龍羅浮樹裊雲千色大庾花殘雪萬重¶
縱是寒梅難折寄可無書札慰遐蹤(惟敬晚年自/稱白鶴山人)¶
　　　懷滕方伯先生¶
矯首𤣥亭憶問竒海天愁絶雁來時清宵跨鶴還方丈¶
白晝鞭龍上武夷舟楫尚廻明主夢衣裳遥赴大羅期¶
星河未吐吴鈎色十載寒光珮陸離¶
　　　初抵都下馮咸父以詩草見貽賦此奉贈¶
紛紛才子競談天入洛何人最少年賦就三都吾欲老¶
<pb:KR4e0218_WYG_052-21a>¶
吟成七步世爭傳呼盧雪照咸陽市握塵虹飛碣石筵¶
寂寞焦桐絃絶久為君重拭漢宫前¶
　　　同社諸子招遊顯應觀閣得臺字¶
夾篠千林蔽緑苔飛樓百尺上崔嵬山將華岳蓮花並¶
嶺學淮南桂樹開隔坐三天懸帝闕凭闌七曜動仙臺¶
君平此夜成都卜應怪乗槎客未迴¶
　　　題陳玉叔雪坡草堂二首¶
平坡飛翠立羣巒大隱新開十二䦨秀色逈當銀闕墮¶
<pb:KR4e0218_WYG_052-21b>¶
清輝疑傍玉樓㸔歌成郢國千花聚賦就梁園萬竹寒¶
何似一舟乗興去閉門三日臥長安¶
城隅一曲抱滄浪有客新裁薜荔裳檻外漁舟迴七澤¶
座中龍笛到三湘松花暮合陶潛里草色春添杜甫堂¶
莫向峰頭歌白雪夜驚神女出高唐¶
　　　答屠長卿¶
風塵攜手各茫然恍惚西湖載畫船六載蒹葭餘舊夢¶
萬家桃李奏氷絃雲驅赤驥燕臺下電繞蒼龍魏闕前¶
<pb:KR4e0218_WYG_052-22a>¶
莫羨初平能辟穀餐霞曽謁大羅仙¶
　　　再贈長卿明府¶
繽紛詞客盡西京赤幟誰持大將營司馬賦才元絶代¶
文房詩律舊長城霞光若木飛三島雪色扶桑射四明¶
漫向石函占紫氣雙龍齊傍薊臺鳴¶
　　　幔亭雲氣圗壽陳徵君作¶
當年詞筆擅靈光白首青袍厭舊行曳杖少游行下澤¶
吹篪仲舉在長楊庭前玉樹森蘭桂闕下瓊花憶棣棠¶
<pb:KR4e0218_WYG_052-22b>¶
咲指幔亭歸路近鐡船高繫白雲鄉¶
　¶
　¶
　¶
　¶
　¶
　¶
　少室山房集巻五十二¶
