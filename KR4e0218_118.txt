# -*- mode: mandoku-view; -*-
#+TITLE: 少室山房集
#+DATE: 2015-08-25 00:26:27.753271
#+PROPERTY: ID KR4e0218
#+PROPERTY: BASEEDITION WYG    
#+PROPERTY: JUAN 卷一百十八
<pb:KR4e0218_WYG_118-1a>¶
欽定四庫全書¶
　少室山房集巻一百十八¶
　　　　　　　　　　　　明　胡應麟　撰¶
　　書牘十七首¶
　　　報顧叔時吏部¶
昔在丙子得公鄉書制義讀之輙狂呌擊節以為自趙¶
宋以迄當今五百餘載士之殫精塲屋不可為量數而¶
盡削凡蹊超然化境神通游戲於八極之表者門下一¶
<pb:KR4e0218_WYG_118-1b>¶
人而已載讀涇上諸篇總之髙處在古無上平處頫視¶
唐瞿令制義足傳南華浄名鼎立宇宙矣顧猶以公之¶
業聖於今而未敢必公之邃於古也已則聞公出而仕¶
以正氣直節樹朝紳已則聞公引而歸以清標特操振¶
閭俗至學術之富窮四部而覈九流私心之鄉往愈勃¶
勃焉每欲介茂卿通姓名下執事惟是慵疎玩愒片刺¶
未遑孰意公之過知不佞而儼然先之也毛子貞夫將¶
至大教副以妙墨貺以鴻編恍忽瑶華飛墜天際踴躍¶
<pb:KR4e0218_WYG_118-2a>¶
披誦病骨欲仙嗟嗟執事僕海濵豎儒耳弱冠狂歌放¶
情丘壑即眇聞謏見罔異醯雞之處甕天迺執事方龍¶
躍鳳鳴奮乎百代而旁蒐草莽博詢芻蕘真至委篤過¶
情乃爾將泰山渤海必茹納涓涘以自成其大耶劄記¶
諸篇超超𤣥詣尤匪近代淺識所窺不佞甞竊謂不朽¶
二途咸勃興於𢎞正之際而得失瑕瑜大都等埒古道¶
問學以尊徳性而今也問學廢於徳性之尊古源實學¶
以著文詞而今也實學䘮於文詞之著流弊逡巡致談¶
<pb:KR4e0218_WYG_118-2b>¶
理者上不復知有六經而談藝者下不復知有六代此¶
其漸庸可長也執事偉論欲配周朱於大享而續黄陳¶
於正聲規模思度𢎞且逺矣千慮之一幸附髙明砥柱¶
狂瀾惟公自愛呉鯉溯流匆匆勒謝小詩四律小刻百¶
巻惟大方削而教之¶
　　　與顧叔時論宋元二代詩十六通¶
病中毛文學過溪頭首出大教亟伸紙疾讀之清風穆¶
如沁澈五内不啻枚乗之發陳琳之檄矣公偉度沖襟¶
<pb:KR4e0218_WYG_118-3a>¶
苞舉六合而獨虚懐於鄙人大觀宏識殿最百家而獨¶
注念於宋元諸作者豈其不得中行下思狂狷耶要以¶
芻蕘弗遺流壤靡擇政所以自成其大耳承欲類集古¶
今諸詩自蕭氏之選馮氏之紀以及髙氏之彚李氏之¶
刪悉加訂定而旁擷兩宋勝朝都為一集誠不刋之盛¶
典苐時代邈綿篇章總雜即未易嵗月訖工且竊窺公¶
之用意片長必采衆善畢羅大小各因其才盛衰不沒¶
其世非心公量拓鑒徹裁精詎容輕議僕醯天蠡海學¶
<pb:KR4e0218_WYG_118-3b>¶
步前流目睫之譏徒貽来哲公言逺矣未敢聞命也迺¶
劉氏詩統寤寐頻年公既索諸蜀中冀可必遇獲覩之¶
後或當參其類例有所建明削鐻大方庶幾萬一何時¶
孤帆夜雪乗興延陵晤對𤣥亭縱譚奥眇以十日之工¶
定千秋之業亦古今至快劇娯也寄至元人諸集格致¶
風尚咸有足觀而若倪若陳之外藝林之中杳無識者¶
以今核之其中寜無一二追逐唐餘者耶此彌足徴公¶
逺見非逐人悲笑者流矣辱委稍加評抹印證宗門宋¶
<pb:KR4e0218_WYG_118-4a>¶
人詩話數種檢摭如命伏枕岑岑未竟傾吐来鴻迅發¶
嗣致願言¶
　　　二¶
辱諭韓栁元白諸家皆大方材具也昌黎五七言古及¶
東埜倡和諸篇窮竟筆力司空圖謂掀雷掣電撐抉天¶
地之垠信矣而揆之昔人則和平温厚之義缺焉李賔¶
之謂為角音似也至近體卑卑不離中晩寸步氣運所¶
驅即以退之材力蔑克挽回而今人以咎温韋李許舛¶
<pb:KR4e0218_WYG_118-4b>¶
矣栁州古選自是陶韋正脈正聲亦亟收之其近體精¶
工之極迺所以不如大厯諸人髙氏之不取非無見也¶
樂天信手縱横妙思溢發唐謂人才之絶允矣不誣而¶
淺近膚率詩家所忌什九蹈之微之才不如白力不如¶
韓致不如栁通較中晩人才三大家外劉禹錫為最優¶
惟中山諸律絶元和巨擘首藉此君而自劉之外又僅¶
元差足配白故一時竝稱耳宋大家王蘇黄陳介甫步¶
趨唐人小詩絶句時足亂真而近體劌思求新遂肇坡¶
<pb:KR4e0218_WYG_118-5a>¶
谷門户長公俊爽瀾翻歌行時覩合作而近體龎雜詼¶
諧雖老境參横至貽誤學人尤有甚於白者涪老一代¶
自居其詩苐得杜之拗澁偏枯而沉雄偉麗無萬一焉¶
不知舉世胡以茅靡若是是時坡既武庫矛㦸不厭衆¶
心而陳無已輩又皆出谷門廡且師法歸之杜氏見以¶
名髙宜海内旁無異吻亦古今變革大限也陳雖出谷¶
而近體邃密精嚴深造自得匪三子流總之以才具言¶
則趙氏之稱大家故當四氏政不必苦校其詩若梅聖¶
<pb:KR4e0218_WYG_118-5b>¶
俞之學唐陳去非之學杜皆錚錚躍出庸詎可以宋槩¶
耶南渡尤陽范陸時號大家而才逺出蘇黄下詩率唐¶
調寡而宋調多至永嘉四靈雖跬步不離唐人而調益¶
卑卑才具瑣尾無足論矣元之號大家者虞楊范揭而¶
前則趙子昻後則楊亷夫數子而其才咸窘邉幅詩亦¶
粗具膚響若唐之空花水月杜之萬户千蹊槩乎未之¶
有聞迺元調較之於宋則於詩差近而自諸子外傳於¶
今世者類有足觀振起國風之一漸也諸君子集惟延¶
<pb:KR4e0218_WYG_118-6a>¶
之曼碩未覩自餘僕備有之暇當一一評訂印正大方¶
苐非公鮮不以葛藤誚僕矣¶
　　　三¶
正聲不取垂拱四傑誠為卓識惟排律駱賔王蓬轉俱¶
行役一篇不在二庭歸望下王勃滕王髙閣短歌足為¶
唐七言古壓巻以繫序末不及收耳此外盧駱長歌例¶
不一載自是正聲皭然家數品彚固並收之廷禮非憒¶
憒者後来仲默論出要為另一宗門于鱗和之苐非所¶
<pb:KR4e0218_WYG_118-6b>¶
以論正聲也¶
　　　四¶
葛常之云太白不取建安七子而少陵亟稱垂拱四傑¶
七子固兆端綺靡而王楊盧駱亦詞人之小巧者耳此¶
正論也而非所以論太白少陵李氣㟁髙拔故持論常¶
輕又篇名古風挾風雅以令曹劉不取固宜杜意度包¶
含故立論多恕又篇名為戲憤輕薄之訕前哲亟稱有¶
故夫李於杜猶然不滿而杜于髙岑蘇李富嘉謨孟雲¶
<pb:KR4e0218_WYG_118-7a>¶
卿皆什九見於題咏矧王楊盧駱輩耶(李邕蘇源明/見杜八哀)¶
　　　五¶
篤而論之四傑固以巧麗為宗然長歌婉縟上繼四詩¶
近體鏗鏘下開百世其功力匪邈小也自五言律掩於¶
沈宋王岑七言古掩於少陵太白後人展巻忽之不思¶
陳隋極敝之後非四子草創厥初盛唐諸公能遽抵妙¶
境至此耶迺其萬言一揮滔滔混混恐陳思而後賢刦¶
中未有過者總之才情富而氣格卑駢儷工而典則逺¶
<pb:KR4e0218_WYG_118-7b>¶
故視李杜韓栁四家聲實懸遜要之長處不可盡誣也¶
(楊用修以杜韓于王猶地上老驥/不能追雲中俊鶻亦偏見未足憑)¶
　　　六¶
髙氏正聲一部其評批朱者在不佞未冠之前墨而楷¶
者亦曩時鄙臆也今以較之去取往往異同惟大㫖差¶
不悖一人之見且爾况上下數千載乎憶近某公選集¶
唐詩自序云品彚之博而尚有遺篇正聲之嚴而兼收¶
劣製殊有味乎其言即今正聲所收劣者大都十之一¶
<pb:KR4e0218_WYG_118-8a>¶
而所遺佳製無慮十之三品彚所收劣者大都十之四¶
而所遺佳製無慮十之二所繇然者唐宋選詩國秀英¶
靈極𤣥間氣皆漫無倫次鼓吹等集尤為可嗤周氏主¶
裁方氏主格率泥一偏僅唐音粗備一代而簡擇未精¶
蒐輯未廣至庭禮二編庶幾十得八九矣而時際國初¶
元風未滌兵燹之後載籍多湮耳目所羇故難盡善也¶
僕異時肺病少蘇或當循門下教㫖取王楊韓白諸百¶
家唐集遍閲之益品彚之遺而大芟其蕪雜損正聲之¶
<pb:KR4e0218_WYG_118-8b>¶
劣而畢聚其菁英此則工力差易而僕亦自計足辦者¶
書成之後門下更一揚扢之唐諸作者當無遺憾矣顧¶
丘陵川澤因之髙下易耳新寜草創非超世之識未易¶
云也¶
　　　七¶
僕甞欲竊取明公之意倣髙氏所輯為古今詩彚一編¶
以漢郊廟鐃歌洎諸樂府為始音十九首洎蘇李河梁¶
兩京雜詩為正始陳思李杜及明王元美為大家曹劉¶
<pb:KR4e0218_WYG_118-9a>¶
阮左潘陸陶謝沈宋王孟及明髙李何徐輩為正宗顔¶
鮑庾江錢劉韋栁及宋梅陳明薛王呉張輩為羽翼隂¶
何徐庾及南渡范陸勝國虞揚明皇甫昆季輩為接武¶
王蘇黄陳北宋諸人為正變陳隋晩唐宋季元末諸人¶
為遺響而旁流閨秀代録其人似亦足備詩家一公案¶
苐其工當以歴嵗計巻當以近千計帙當以近百計恐¶
非一舉所能就一人所能任徒付之一胡盧耳以明公¶
之度甚逺思甚公也姑録梗槩以俟異世之同兹志者¶
<pb:KR4e0218_WYG_118-9b>¶
　　　八¶
汪司馬伯玉嘗屬僕選古今詩以三百為祖分風雅頌¶
三體𨽻之凡題咏感觸諸詩屬之風如太白夢游等作¶
是也紀述倫常諸詩屬之雅如少陵北征等作是也贊¶
揚功徳諸詩屬之頌如退之元和等作是也意亦甚新僕¶
時以肺病不獲就緒今司馬公已不復作言之慨然以¶
其㫖不廢宋元有與公相發者聊為一拈出之且以俟¶
後之君子¶
<pb:KR4e0218_WYG_118-10a>¶
　　　九¶
讀宋髙僧詩選乃錢塘陳起編輯文獻通攷但有九僧¶
詩集而絶無此編今攷其前集一巻正九僧詩也自希¶
書迄懐古瀛奎律髓名字次苐悉符方氏所選諸篇咸¶
備兹集知律髓所據即陳氏編也惠崇九僧之六佳句¶
致多尚存總龜警䇿一門如露寒金掌重天近玉繩低¶
隂井生秋早明河徹曉遲無慮數十今皆不存惟河分¶
岡勢㫁春入燒痕青數首而方氏所選亦僅此一二篇¶
<pb:KR4e0218_WYG_118-10b>¶
注云崇有佳句為圖詩殊不止此當續攷補入之自餘¶
律髓所收往往具載即所據是編可見其後集續集數¶
巻宋諸名僧道潜祕演善權惠洪大都無遺漏者苐以¶
惠崇諸警句十不存一而題鷺清字五言律妙絶亦不¶
録其他散軼庸可勝道惜九僧原集之遂亡也¶
　　　十¶
此編必方氏所據選本道潜風林驚墜雪雨澗咽飛湍¶
又祕演諸人所作往往槩見集中僕甞謂僧詩無唐宋¶
<pb:KR4e0218_WYG_118-11a>¶
欲取六朝道猷等作迄於元止(来復宗氻/皆元僧也)彚作一編力¶
既不勞而傳亦可久暇當印正於公耳¶
　　　十一¶
此編題錢塘陳起宗之稱宋人而通考止載九僧詩集¶
近閲齊東野語十六巻論詩道廢興云某某咸以詩語¶
被禍而刋書陳起亦在禁錮之中迺知其宋末人也此¶
書抄録即印本廢久公何自得之或以畀好古君子并¶
唐僧𢎞秀集合梓之題曰唐宋詩僧集豈不愈於近刻¶
<pb:KR4e0218_WYG_118-11b>¶
鼔吹草堂等編耶¶
　　　十二¶
倪元鎮詩之於虞揭四家正猶其畫於趙黄王呉四氏¶
清空簡逺纎壒不侵而天趣超然在勝朝殊不易得惜¶
元人繪事特重今時而詩律無稱述者此老復以迂潔¶
蔽之故世徒知其人與其畫而篇章一付之無是子虛¶
非得公此編檢勘即僕且失之久矣王叔明詩亦間有¶
可觀同時潘子素等惜集皆不可得¶
<pb:KR4e0218_WYG_118-12a>¶
　　　十三¶
王長公云倪元鎮筆如風女兒灕凝長袖晉人所謂張¶
茂先我所不解政此類也世人評書迺稱其逼近黄庭¶
何耶余以元之擅臨池者比屋而詩得孟韋遺韻獨元¶
鎮一人特才具不多渭城而外無復他曲耳今倪畫海¶
内酷尚書亦時時見重鑒家迺其詩既不為當時所予¶
今知者益復寥寥豈迂潔一端取名太過亦造物所忌¶
致其篇什無稱耶漫書此發門下一噴飯¶
<pb:KR4e0218_WYG_118-12b>¶
　　　十四¶
寄来諸集陳衆仲爽勁鮮華然一誦興象俱徹詩所以¶
貴深婉也周衡之不知名其集殊有佳者管𤣥皞如管¶
中之豹時得一班惟黄氏厯宋至元世有吟咏而無一¶
足發悟之時義大矣哉僕收書凡勝國遺編遇則録之¶
不復較其工拙兹羣集俱迄工附璧幸一一檢歸笥中¶
　　　十五¶
周衡之竟不得其名公别考或得之當録以寄我其詩¶
<pb:KR4e0218_WYG_118-13a>¶
五言古學陳陶稍具膚響歌行在集中獨為合作奇警¶
飛逸伸縮自由迺近體局促卑陬遂亡一章半簡可備¶
采擇者致足訝也僕甞謂自宋迄元諸名家惟歌行代¶
有篇什絶句次之近體得失相當而古風漢魏永絶徴¶
此君彌益信矣¶
　　　十六¶
詩話玉屑野語僕近得副本頗佳二集童時所閲以巻¶
頭時塗沫漫往印正大方餘南唐近事郡閣雅談諸書¶
<pb:KR4e0218_WYG_118-13b>¶
悉存總龜集僕已折録之役竣當如命也¶
　¶
　¶
　¶
　¶
　¶
　¶
　少室山房集巻一百十八¶
